---
layout: post
title:  "نگاهی به فیلم get out"
date:   2018-09-07 22:37:00
categories: فیلم
tags: [ get out, برو بیرون, اسکار ]
---

وقتی لیست نامزدهای بهترین فیلم گولدن گلاب را دیدم با فیلم get out آشنا شدم. به صفحه imdb این فیلم سر زدم. نمره بالای فیلم توجهم را جلب کرد. بعدها که لیست نامزدهای اسکار ۲۰۱۸ هم منتشر شد این فیلم را جزء نامزدهای بهترین فیلم دیدم. در نتیجه تصمیم گرفتم به تماشای فیلم بنشینم.

فیلم get out اولین فیلم بلند جوردن پیل و محصول سال ۲۰۱۷ است. این فیلم در ژانر ترسناک و معماگونه ساخته شده است. «برو بیرون» داستان رابطه عاشقانه یک پسر سیاهپوست و یک دختر سفید پوست است که برای شرکت در یک مراسم به خانه پدری دختر می‌روند. داستان از تصادف ماشین رز با یک آهو آغاز می‌شود و پس از آن رفتارهای عجیب و غریب پیش‌خدمتهای زن و مرد خانه نشان می‌دهد با یک فیلم معمایی طرف هستیم.
فیلم تا میانه‌های خود کاملاً جذاب و گیراست ولی از نیمه دوم به بعد که داستان تقریباً مشخص می‌شود گیرایی خود را از دست می‌دهد و کسل‌کننده می‌شود. دقیقاً زمانی که فیلم از حالت معماگونه به حالت علمی- تخیلی تبدیل می‌شود فیلم جذابیت خود را از دست می‌دهد.

با اینکه این فیلم توسط منتقدین تحسین شد ولی از نظر من در سطحی نبود که جزء کاندیداهای نهایی بهترین فیلم اسکار باشد. به نظر من در نوشتن فیلمنامه و ساخت آن توجه خاصی به فیلم eyes wide shut استنلی کوبریک شده است. برگزاری مراسمی عجیب و رای‌گیری (حراجی) عجیب‌تر کاملاً از «چشمان باز بسته» الگوبرداری شده است.

از نظر من این فیلم یک فیلم متوسط رو به بالا بود که درست مانند دیالوگ داخل فیلم که «این روزها سیاه‌پوست بودن مد شده است» به دلیل مد شدن توجه به سیاهان و تلاش برای نفی تبعیض نژادی بیش از حد مورد استقبال قرار گرفته است. تلاش خانواده آرمیتاژ برای نشان دادن علاقه به سیاه‌پوستان و رای دادن سه باره به اوباما هم این ادعا را اثبات نمی‌کند.
