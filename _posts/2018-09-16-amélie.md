---
layout: post
title:  "سرگذشت شگفت‌انگیز امیلی پولن"
date:   2018-09-16 10:07:00
categories: فیلم
tags: [ اودری تاتو, امیلی پولن, سرگذشت شگفت‌انگیز امیلی پولن ]
---
یکی از منتقدان نشریه کای دو سینما (شاید معتبرترین نشریه سینمایی دنیا) گفته که آدمها دو دسته‌اند. گروهی که فیلم امیلی را دیده‌اند و گروهی که این فیلم را ندیده‌اند که البته نصف عمرشان را از دست داده‌اند. البته این قسمت آخر را من خودم اضافه کردم. چون از نظر من کسی که فیلم سرگذشت شگفت انگیز امیلی پولن یا به صورت خلاصه امیلی را ندیده باشد نصف عمرش بر فناست. اصلاً امکان ندارد که کسی علاقمند سینما باشد و فیلم امیلی را ندیده باشد. فیلم امیلی پولن از همان تیتراژ ابتدایی فیلم نشان می‌دهد که قرار است یک فیلم متفاوت باشد. وقتی امیلی به دنیا می‌آید پدرش که خود یک پزشک است او را لمس نمی‌کند. امیلی به شدت نیازمند نوازش پدرش است و وقتی پدرش او را معاینه می‌کند قلبش به شدت می‌تپد. پدرش فکر می‌کند که امیلی بیماری قلبی دارد. بعد از اینکه مادر امیلی در اثر یک سانحه غیرمنتظره می‌میرد امیلی می‌ماند و پدرش. شروع می‌کند به کار در یک کافه و ...

![image](https://files.virgool.io/upload/users/210/posts/ojltnejq255t/ljufmpsrtunh.jpeg "سرگذشت شگفت‌انگیز امیلی پولن"){: .center-image}

این فیلم همان قدر که سورئال است همان قدر هم جذاب و دیدنی است. بازی اودری توتو در این فیلم بی‌نظیر است و به خوبی شخصیت امیلی پولن را به تصویر می‌کشد. یکی از کارهای جالب امیلی در این فیلم دروغهایی است که به اشکال مختلف می‌گوید. مثلاً نامه‌هایی به زن همسایه که تنها زندگی می‌کند می‌فرستد و خود را شوهر خیانتکار آن زن معرفی می‌کند تا به حل مشکل افسردگی زن کمک کند. کارت‌پستال‌هایی از طرف مجسمه یک کوتوله برای پدر خودش می‌فرستد و او را ترغیب به مسافرت می‌کند. میوه‌فروش محل را فریب می‌دهد و به جای صبح نصفه شب او را به مغازه می‌فرستد تا اذیتهای میوه‌فروش در برابر شاگردش را جبران کرده باشد. اسم این فیلم سرگذشت شگفت انگیز امیلی پولن است ولی اگر قرار بود من اسم این فیلم را انتخاب کنم حتماً اسم آن را می‌گذاشتم: امیلی پولن شگفت‌انگیز. چون امیلی است که سرگذشت خود را شگفت‌انگیز می‌کند.
 واقعاً هیچ توصیفی از این فیلم نمی‌تواند جای دیدن فیلم را بگیرد. توصیه می‌کنم اگر فیلم را ندیده‌اید حتماً نگاهش کنید.
