---
layout: post
title:  "ده روز با داعش از درون دولت اسلامی"
date:   2018-09-16 09:37:00
categories: کتاب
tags: [ داعش, دولت اسلامی, حکومت اسلامی, یورگن تودنهوفر, عراق, سوریه ]
---
دوره داعش - احتمالاً - به پایان رسید ولی من به تازگی کتاب ده روز با داعش از درون دولت اسلامی را خواندم. این کتاب نوشته یورگن تودنهوفر روزنامه‌نگار معروف آلمانی است که توسط علی عبداللهی و زهرا معین‌الدینی به فارسی ترجمه شده و توسط انتشارات کوله پشتی به چاپ رسیده است.

![image](https://files.virgool.io/upload/users/210/posts/psns6giqexmc/rrsqmoc0h1e0.jpeg "ده روز با داعش از درون دولت اسلامی"){: .center-image}

### یورگن تودنهوفر کیست؟
یورگن تودنهوفر نویسنده و روزنامه‌نگار آلمانی است که در گذشته در پارلمان فدرال آلمان هم عضو بوده است. تودنهوفر که با بسیاری از سران دولتهای مختلف و گروههای تروریستی دنیا ملاقات داشته برای تهیه گزارش با هماهنگی داعش به همراه پسرش و یکی از دوستان او به شهر رقه در سوریه و موصل در عراق سفر و شرح سفرهای خود را به صورت یک کتاب منتشر می‌کند.

[این کتاب](https://www.amazon.com/My-Journey-into-Heart-Terror/dp/1771642246) در ده فصل نوشته شده و در آن اولین جرقه‌های ایجاد داعش به دقت بیان شده است. در ابتدای کتاب به شخصه فکر می‌کردم تودنهوفر یکی از طرفداران داعش است. چون یک سره به انتقادهای شدید از غربی‌ها به ویژه جرج بوش می‌پردازد و مهمترین دلیل ایجاد داعش را سیاست غرب در قبال اسلام و خاور میانه می‌داند.
نکته جالب در این کتاب این است که نویسنده اطلاعات بسیار کاملی از اسلام دارد و حتی داعش را یک گروه تروریستی اسلامی نمی‌داند. چون اعمال داعش از نظر او هیچ شباهتی به اسلام ندارد. حتی در این زمینه با برخی از تروریست به جدل و بحث هم می‌پردازد.
این کتاب در مدت زمان کمی بارها تجدید چاپ و به زبانهای مختلفی ترجمه شد. البته در رسانه‌های غربی توفیق چندانی به دست نیاورد.
بیشتر قسمتهای این کتاب در انتقال هیجان و استرس به خواننده بسیار موفق عمل می‌کند. طوری که گاهی خواننده خود را در بین داعشی‌ها احساس می‌کند. به ویژه اینکه بعدها مشخص می‌شود کسی که در تمام مدت سفر آنها همراهشان بوده کسی نیست جز جان جهادی قصاب معروف داعشی که در فیلمهای ارسالی داعش سر اکثر اسراء را می‌برد. قلم تودنهوفر به قدری قوی است که خواننده احساس می‌کند چیزی نمانده که تودنهوفر و همراهانش توسط جان جهادی کشته شوند.

برای پیدا کردن شناخت در مورد دیدگاههای گروه داعش و نحوه مدیریت آنها در جامعه توصیه می‌کنم کتاب ده روز با داعش از درون دولت اسلامی را حتماً بخوانید.
